فیلم‌های دنیای سینمایی مارول مجموعه فیلم‌های ابرقهرمانی هستند که توسط مارول استودیوز بر پایه شخصیت‌های مارول کامیکس ساخته و منتشر می‌شوند. دنیای سینمایی مارول (به انگلیسی: Marvel Cinematic Universe) دنیای سینمایی مشترک است که همه این فیلم‌ها در آن قرار دارند. تولید این فیلم‌ها از سال ۲۰۰۷ آغاز شده و مارول استودیوز ۲۵ فیلم را تولید و اکران کرده و بیش از ۱۳ فیلم دیگر در مراحل مختلف تولید هستند. دنیای سینمایی مارول پرفروش‌ترین فرنچایز فیلم در کل تاریخ است و تاکنون توانسته بیش از ۲۲٫۵ میلیارد دلار در گیشه جهانی کسب کند. یکی از این فیلم‌ها انتقام‌جویان: پایان بازی است که توانست به دومین فیلم پرفروش تمام ادوار تاریخ سینما تبدیل شود.
کوین فایگی تهیه‌کننده اصلی تمامی فیلم‌های دنیای سینمای مارول بوده‌است. آوی آراد تهیه‌کننده دو فیلم منتشر شده در سال ۲۰۰۸ و گیل آن هرد تهیه‌کننده هالک شگفت‌انگیز بود. رابرت داونی جونیور، کریس ایوانز، کریس همسورث، ساموئل ال. جکسون و اسکارلت جوهانسون، بازیگرانی هستند که در بیشتر فیلم‌های دنیای سینمایی مارول حضور داشته‌اند.
مارول فیلم‌هایش را به صورت دوره‌ای و در قالب آنچه آن را «فاز» می‌خواند، منتشر می‌کند. نخستین فیلم دنیای سینمایی مارول مرد آهنی بود که پارامونت پیکچرز آن را توزیع کرد. پارامونت در ادامه مرد آهنی ۲ (۲۰۱۰)، ثور (۲۰۱۱) و کاپیتان آمریکا: نخستین انتقام‌جو (۲۰۱۱) را منتشر کرد و یونیورسال پیکچرز هم عهده‌دار توزیع هالک شگفت‌انگیز (۲۰۰۸) بود. والت دیزنی استودیوز موشن پیکچرز کار توزیع فیلم‌های مارول را با انتقام‌جویان شروع کرد، که آخرین فیلم فاز اول بود. فاز دو شامل فیلم‌های مرد آهنی ۳ (۲۰۱۳)، ثور: دنیای تاریک (۲۰۱۳)، کاپیتان آمریکا: سرباز زمستان (۲۰۱۴)، نگهبانان کهکشان (۲۰۱۴)، انتقام‌جویان: عصر اولتران (۲۰۱۵) و مرد مورچه‌ای (۲۰۱۵) است.کاپیتان آمریکا: جنگ داخلی (۲۰۱۶) نخستین فیلم از فاز سوم بود و به دنبال آن دکتر استرنج (۲۰۱۶)، نگهبانان کهکشان بخش ۲ (۲۰۱۷)، مرد عنکبوتی: بازگشت به خانه (۲۰۱۷)، ثور: رگنراک (۲۰۱۷)، پلنگ سیاه (۲۰۱۸)، انتقام‌جویان: جنگ ابدیت (۲۰۱۸)، مرد مورچه‌ای و زنبورک (۲۰۱۸)، کاپیتان مارول (۲۰۱۹)، انتقام‌جویان: پایان بازی (۲۰۱۹) و مرد عنکبوتی: دور از خانه (۲۰۱۹) نیز منتشر شد و فاز سوم را پایان داد. سونی پیکچرز فیلم‌های مرد عنکبوتی را منتشر می‌کند؛ داستان آن‌ها در دنیای سینمایی مارول اتفاق می‌افتد و مالکیت، تأمین بودجه، توزیع آن و همچنین نظارت بر ایده‌های داستانی همچنان در اختیار سونی خواهد بود.فاز چهارم فیلم‌ها با بیوهٔ سیاه و سپس شانگ-چی و افسانهٔ ده حلقه (۲۰۲۱)، جاودانگان (۲۰۲۱) و مرد عنکبوتی: راهی به خانه نیست (۲۰۲۱) آغاز شد و شامل دکتر استرنج در مولتی‌ورس دیوانگی (۲۰۲۲)، ثور: عشق و تندر (۲۰۲۲)، پلنگ سیاه: واکاندا تا ابد (۲۰۲۲)، مارول‌ها (۲۰۲۲)، مرد مورچه‌ای و زنبورک: شیدایی کوانتومی (۲۰۲۳)، نگهبانان کهکشان بخش ۳ (۲۰۲۳) و چهار شگفت‌انگیز خواهد بود. در این فاز، این فیلم‌ها و همچنین دوازده مجموعه رویداد تلویزیونی اعلام شده و یک اثر ویژه برای سرویس پخش استریم دیزنی پلاس نمایش داده خواهد شد. سه فیلم اعلام‌نشده برای اکران در سال ۲۰۲۳ برنامه‌ریزی شده‌است.
= فاز یک =
= مرد آهنی(۲۰۰۸) =
میلیاردری که بعد از به گروگان گرفته شدن توسط گروهی تروریستی، زرهی مکانیکی برای خود می‌سازد. پس از این که دست گروگان‌گیرها فرار می‌کند، تصمیم می‌گیرد تا این زره را ارتقاء دهد تا رد مبادلهٔ غیرقانونی اسلحه‌هایش را بگیرد.در آوریل ۲۰۰۶، مارول جان فاورو را برای کارگردانی مرد آهنی و آرتور مارکوم و مت هالوودی، مارک فرگوس و هاوک اوتسبی را برای نوشتن دو فیلم‌نامه آن استخدام کرد. فاورو بعداً دو فیلم‌نامه را ادغام کرد و جان اوگست آن را بازنویسی کرد. رابرت داونی جونیور برای گرفتن این نقش ریش بزی گذاشت و شروع به ورزش کردن کرد. او در سپتامبر ۲۰۰۶ به عنوان بازیگر اصلی این فیلم انتخاب شد. فیلمبرداری در ۱۲ مارس ۲۰۰۷ آغاز شد و هفته‌های نخست، صرف فیلمبرداری صحنه‌های تونی استارک در افغانستان گردید و این صحنه‌ها در اینیو، کالیفرنیا فیلمبرداری شد. فرش قرمز مرد آهنی در ۱۴ آوریل ۲۰۰۸ در سیدنی برگزار شد و ۳۰ آوریل به صورت جهانی و ۲ مه در ایالات متحده اکران گردید.در این فیلم پس از تیتراژ پایانی، سکانسی با حضور ساموئل ال. جکسون در نقش نیک فیوری نمایش داده می‌شود که در آن فیوری می‌خواهد با استارک دربارهٔ پروژه‌ای به نام «ابتکار انتقام‌جویان» صحبت کند. جکسون تنها یک روز سر صحنهٔ فیلمبرداری این فیلم حضور داشت تا خبر حضورش در این فیلم لو نرود. سپر کاپیتان آمریکا نیز در زمینهٔ یک سکانس دیده می‌شود. آی‌ال‌ام برای شوخی این کار را انجام داده بود، ولی فاورو تصمیم گرفت تا در صحنه باقی بماند.
= هالک شگفت‌انگیز (۲۰۰۸) =
بعد از این که دکتر بروس بنر در معرض تابش شدید امواج گاما قرار می‌گیرد که باعث می‌شود در زمانی که عصبی می‌شود به هالک تبدیل شود، بروس بنر عشقش را ترک کرده و به یک فراری تبدیل می‌شود و خودش را قرنطینه می‌کند. اکنون تحت تعقیب ارتش است، سعی دارد خود را درمان کند و از استفادهٔ تسلیحاتی از توانایی‌اش جلوگیری کند.در ژانویه ۲۰۰۶، بعد از این که یونیورسال به تعهد خود برای ساخت دنباله‌ای برای فیلم هالک (۲۰۰۳) به کارگردانی انگ لی عمل نکرد، مارول حق ساخت فیلم‌های شخصیت هالک را از یونیورسال پیکچرز به دست آورد. البته یونیورسال همچنان حق توزیع فیلم را بر عهده داشت. به جای ساخت دنباله، مارول لویس لتریر را برای بازراه‌اندازی این مجموعه استخدام کرد. لتریر در ابتدا به احترام انگ لی این پیشنهاد را رد کرد، ولی بعداً تصمیم گرفت این فیلم را بسازد. فیلم‌نامه را زک پن نوشت، او قبلاً هم برای فیلم ساخته شده در سال ۲۰۰۳، یک پیش‌نویس فیلم‌نامه نوشته بود. در آوریل ۲۰۰۶، ادوارد نورتون برای بازی در نقش اصلی فیلم و بازنویسی فیلم‌نامه وارد مذاکره شد، هر چند در فیلم تنها از پن به عنوان نویسنده نام برده می‌شود. فیلم‌برداری در ۹ ژوئیه ۲۰۰۷ آغاز شد و بیشتر آن در تورنتو انجام گرفت و نیویورک و ریودو ژانیرو دیگر لوکیشن‌های این فیلم بودند. فرش قرمز فیلم در ۸ ژوئن ۲۰۰۸ در آمفی‌تئاتر گیبسون در لس‌آنجلس برگزار شد و ۱۳ ژوئن به صورت گسترده اکران گردید.داونی در انتهای فیلم در نقش تونی استارک ظاهر می‌شود. همچنین در نسخهٔ دی‌وی‌دی فیلم، کاپیتان آمریکا در ابتدای فیلم به صورت یخ‌زده نشان داده می‌شود.
= مرد آهنی ۲ (۲۰۱۰) =
وقتی تونی استارک فاش می‌کند که مرد آهنی است، دولت ایالات متحده تصمیم می‌گیرد تا این فناوری را از او بگیرد. هم‌زمان، یک کارخانه‌دار و یک دانشمند روسی می‌خواهند از فناوری‌اش علیه خودش استفاده کنند.بلافاصله بعد از موفقیت مرد آهنی در مه ۲۰۰۸، مارول استودیوز اعلام کرد که در حال کار کردن بر روی مرد آهنی ۲ است. فاورو به عنوان کارگردان به پروژه بازگشت و جاستین ثرو استخدام شد تا فیلم‌نامه را بر پایهٔ داستانی از فاورو و داونی بنویسد. در اکتبر ۲۰۰۸، داونی قرارداد چهارفیلمه‌ای که شامل فیلم اول هم می‌شد با مارول امضاء کرد. دان چیدل جانشین ترنس هاوارد در نقش جیمز رودز شد. جکسون پس از مرد آهنی قراردادی امضاء کرد تا در ۹ فیلم از فیلم‌های مارول بازی کند. اسکارلت جوهانسون هم برای بازی در نقش عنکبوت سیاه انتخاب شد. فیلمبرداری در ۶ آوریل ۲۰۰۹ در پاسادینا، کالیفرنیا آغاز شد. بیشتر فیلمبرداری در منهتن بیچ، کالیفرنیا انجام گرفت. لوکیشن‌های دیگر شامل پایگاه هوایی ادواردز، موناکو و سد سپولودا بود. مراسم فرش قرمز مرد آهنی ۲، ۲۶ آوریل ۲۰۱۰، در سالن سینمای ال کاپیتان در لس‌آنجلس برگزار شد و بین ۲۸ آوریل تا ۷ مه به صورت جهانی و در ۷ مه در آمریکای شمالی اکران گردید.سازندگان این فیلم با استفاده از سپر کاپیتان آمریکا به اشاره کردن به شخصیت‌های دیگر دنیای سینمایی مارول ادامه دادند. در صحنه‌های پس از تیتراژ پایانی، پیدا شدن چکش ثور در دهانهٔ آتش‌فشان نشان داده می‌شود.
= ثور (۲۰۱۱) =
زمانی که ثور، شاهزادهٔ آزگارد، جنگی به راه می‌اندازد، قدرت‌هایش از او گرفته می‌شوند و او به زمین تبعید می‌شود. در همین حال برادرش لوکی سعی می‌کند تا تاج و تخت را به دست بیاورد و ثور باید توانایی‌ها و ارزشمندی‌اش را اثبات کند.بعد از این که مارول حق ساخت این فیلم را از سونی پیکچرز گرفت، مارک پروتوسویچ در آوریل ۲۰۰۶ برای نوشتن فیلم‌نامه استخدام شد. در آوریل ۲۰۰۷، مارول متیو وان را برای کارگردانی این فیلم برگزید، اما او در مه ۲۰۰۸ از پروژه کنار کشید. کنت برانا در سپتامبر ۲۰۰۸ جانشین وان شد. در مه ۲۰۰۹، کریس همسورث در حال مذاکره برای بازی در نقش اصلی فیلم بود و تام هیدلستون برای بازی در نقش لوکی انتخاب شده بود. در قرارداد هر دوی این بازیگران، ظاهر شدن در چندین فیلم دیگر هم ذکر شده بود. مارول اشلی میلر و زک استنتز را استخدام کرد تا فیلم‌نامه‌ای جدید برای فیلم بنویسند، که بعداً توسط دن پاین بازنویسی شد. فیلمبرداری در ۱۱ ژانویه ۲۰۱۰ در لس‌آنجلس، کالیفرنیا آغاز شد و بعد از آن در ماه مارس به گالیستئو، نیومکزیکو رفت. فرش قرمز بین‌المللی ثور در ۱۷ آوریل ۲۰۱۱ در سیدنی برگزار شد و مراسم مشابهی در ۲ مه در ایالات متحده برگزار گردید. بین ۲۱ تا ۳۰ آوریل فیلم به صورت جهانی اکران شد و ۶ مه در ایالات متحده اکران گردید.کلارک گرگ که در فیلم‌های مرد آهنی و مرد آهنی ۲ در نقش مأمور شیلد، فیل کولسن بازی کرده بود، در ثور هم این نقش را تکرار کرد. او دراین‌باره گفت: «مأمور کولسن از شخصیت‌هایی نیست که واقعاً توی کمیک بوده‌است و او نقش کوچکی در مرد آهنی داشت؛ و من خیلی خوش‌شانس بودم که آن‌ها تصمیم گرفتند این شخصیت را بسط دهند و از آن در این دنیا بیشتر استفاده کنند.» جرمی رنر بعد از این که برای بازی در نقش شاهین‌چشم در فیلم انتقام‌جویان انتخاب شد، در سکانس کوتاهی در این فیلم نیز حضور یافت. در سکانس‌های بعد از تیتراژ فیلم، لوکی در حال مشاهده گفتگوی سلویگ و نیک فیوری دربارهٔ «تسرکت» دیده می‌شود. این سکانس توسط جاس ویدون کارگردان انتقام‌جویان کارگردانی شده‌است. استلان اسکارشگورد، بازیگر نقش سلویگ، گفت که این صحنه در فیلم‌نامه‌ای که ابتدا او خوانده نبوده و وقتی که با بازی در انتقام‌جویان موافقت کرده، صفحات این سکانس برای او فرستاده شده‌است.
= کاپیتان آمریکا: نخستین انتقام‌جو (۲۰۱۱) =
در سال ۱۹۴۲، استیو راجرز می‌خواهد به ارتش آمریکا برای جنگ با نازی‌ها بپیوندد، اما فیزیک بدنی مناسبی ندارد و درخواستش رد می‌شود. او سپس عضو یک عملیات محرمانهٔ ارتش می‌شود و با استفاده از فناوری خاصی، توان بدنی‌اش افزایش یافته و به کاپیتان آمریکا تبدیل می‌گردد. او باید با کله‌سرخ، رئیس بخش تسلیحات نازی‌ها مبارزه کند.در آوریل ۲۰۰۶، مارول، دیوید سلف را برای نوشتن فیلم‌نامه کاپیتان آمریکا استخدام کرد. در نوامبر ۲۰۰۸، جو جانستون برای کارگردانی انتخاب شد. و کریستوفر مارکوس و استیون مک‌فیلی برای بازنویسی فیلم‌نامه استخدام شدند. در مارس ۲۰۱۰، کریس ایوانز برای بازی در نقش کاپیتان آمریکا و هوگو ویوینگ برای بازی در نقش کله‌سرخ انتخاب شدند. فیلم‌برداری در ۲۸ ژوئن ۲۰۱۰ در بریتانیا آغاز شد، و در شهرهای لندن، کرونت، منچستر و لیورپول انجام گرفت. فرش قرمز فیلم در ۱۱ ژوئیه ۲۰۱۱ در لس‌آنجلس برگزار شد و ۲۲ ژوئیه ۲۰۱۱، در آمریکای شمالی اکران گردید و اکران جهانی از ۲۷ ژوئیه آغاز شد.تسرکت که در سکانس بعد از تیتراژ ثور نشان داده می‌شود، به عنوان مک‌گافین در این فیلم به نمایش درمی‌آید. دومینیک کوپر در این فیلم در نقش هاوارد استارک، پدر تونی استارک ظاهر می‌شود، که در فیلم در حال برگزاری نمایشگاه استارک دیده می‌شود، همان نمایشگاهی که تونی مرد آهنی ۲ برگزار می‌کند. در سکانس بعد از تیتراژ فیلم، فیوری در حال خبر دادن مأموریتی برای نجات دنیا به کاپیتان آمریکا دیده می‌شود و تیزری از فیلم انتقام‌جویان نمایش داده می‌شود.
= انتقام‌جویان مارول (۲۰۱۲) =
نیک فیوری، رئیس شیلد، ابرقهرمانانی هم‌چون مرد آهنی، ثور، کاپیتان آمریکا، هالک، عنکبوت سیاه و شاهین‌چشم را گرد هم می‌آورد تا با لوکی، برادر ثور، که قصد تسخیر زمین را دارد، مبارزه کنند.زک پن، که فیلم‌نامهٔ هالک شگفت‌انگیز را نوشته بود، در ژوئن ۲۰۰۷ برای نوشتن فیلم‌نامهٔ این فیلم استخدام شد. در آوریل ۲۰۱۰، جاس ویدون برای کارگردانی و بازنگری در فیلم‌نامهٔ پن قرارداد بست. مارول اعلام کرد که ادوارد نورتون نقش هالک را تکرار نخواهد کرد و در ژوئیه ۲۰۱۰، مارک رافالو را جانشین وی اعلام کرد. داونی، ایوانز، همسورث، جوهانسون، رنر و هیدلستون همگی نقش‌های خود در فیلم‌های قبلی را تکرار کردند. در آوریل ۲۰۱۱، فیلمبرداری در البوکرکی آغاز شد و در ماه اوت به کلیولند انتقال یافت، و در سپتامبر به نیویورک رفت. فرش قرمز آن ۱۱ آوریل ۲۰۱۱ در لس‌آنجلس برگزار شد و ۴ مه در آمریکای شمالی اکران گردید.گوئینت پالترو که در فیلم‌های مرد آهنی و مرد آهنی ۲ در نقش پپر پاتس ظاهر شده بود، به اصرار داونی در این فیلم هم حضور یافت. پیش از این، ویدون قصد نداشت از شخصیت‌های مکمل فیلم‌های دیگر استفاده کند. آوی آراد گفت که سونی پیکچرز و دیزنی دربارهٔ استفاده از برج آزکورپ در نقطهٔ اوج فیلم انتقام‌جویان مذاکره کردند، ولی فایگی گفت که این توافق حتی به اجرایی شدن نزدیک هم نبود. در سکانس‌های بعد از تیتراژ فیلم، تانوس، ابرتبهکار دنیای مارول دیده می‌شود.
= فاز دو =
= مرد آهنی ۳ (۲۰۱۳) =
تونی استارک با دشمن قدرتمندی به نام مندرین روبه‌رو می‌شود که به خانه‌اش حمله کرده و آن را نابود می‌کند. او که از اختلال تنش‌زای پس از رویداد رنج می‌برد، باید با امکاناتی کم، از یک سری انفجارهای مرموز سر در بیاورد.اواخر سال ۲۰۱۰، مارول و دیزنی اعلام کردند در حال کار بر روی قسمت بعدی مرد آهنی هستند. در فوریه ۲۰۱۱، مارول شن بلک را برای کارگردانی مرد آهنی ۳ استخدام کرد. بلک به همراه درو پیرس فیلم‌نامه را نوشت. داونی، پالترو و چیدل نقش‌های خود در مرد آهنی ۲ را در این فیلم تکرار کردند و گای پیرس و بن کینگزلی هم به ترتیب در نقش آلدریچ کیلیان و ترور اسلتری به فیلم پیوستند. فیلمبرداری در مه ۲۰۱۲ در کارولینای شمالی آغاز شد. بقیه فیلمبرداری در فلوریدا، چین و لس‌آنجلس انجام گردید. مراسم فرش قرمز مرد آهنی ۳ ۱۴ آوریل ۲۰۱۳ در پاریس و ۲۴ آوریل در لس‌آنجلس برگزار شد. ۲۵ آوریل فیلم به صورت بین‌المللی و ۳ مه در ایالات متحده اکران شد.داستان فیلم شش ماه پس از رویدادهای انتقام‌جویان روی می‌دهد. تونی استارک بعد از نبرد نیویورک دچار پی‌تی‌اس‌دی شده‌است. رافالو در سکانس‌های پس از تیتراژ فیلم در نقش دکتر بروس بنر ظاهر می‌شود. او دربارهٔ این سکانس گفت: «داشتند فیلم رو تموم می‌کردند که من رابرت [داونی جونیور] رو در مراسم اسکار دیدم و به من گفت چطوره یه روز بیای و فیلمبرداری کنیم؟ گفتم شوخی می‌کنی؟ بنگ! بیا انجامش بدیم!»
= ثور: دنیای تاریک (۲۰۱۳) =
ثور دوباره به جین فاستر می‌پیوندد و هم‌زمان سریالی از سیاه‌چاله‌ها شروع به ظاهر شدن در دنیا می‌کنند. ثور درمی‌یابد که ملکیت به همراه سپاهی از الف‌ها قصد دارند دنیا را نابود کنند. ثور باید به کمک برادر زندانی‌اش جلوی این اتفاق را بگیرد.ساخت دنبالهٔ ثور در سال ۲۰۱۱ اعلام شد و گفته شد همسورث نقشش را تکرار خواهد کرد. هیدلستون بازگشتش را در سپتامبر تأیید کرد، و در ماه دسامبر آلن تیلور برای کارگردانی قرارداد امضاء کرد. عنوان فیلم در کامیک‌کان سن‌دیگو در ژوئیه ۲۰۱۲، ثور: دنیای تاریک اعلام شد، یک ماه بعد کریستوفر اکلستون برای نقش ملکیت انتخاب شد. تولید فیلم در سپتامبر ۲۰۱۲ در ساری آغاز شد و بقیه فیلمبرداری در لندن و ایسلند انجام گرفت. فرش قرمز فیلم در ۲۳ اکتبر ۲۰۱۳ در لندن برگزار شد. ۳۰ اکتبر ۲۰۱۳ به صورت جهانی و ۸ نوامبر در آمریکای شمالی اکران گردید.داستان فیلم یک سال پس از اتفاقات انتقام‌جویان رخ می‌دهد. ایوانز به صورت کوتاه در نقش کاپیتان آمریکا در فیلم ظاهر می‌شود. جیمز گان، کارگردان نگهبانان کهکشان، سکانس بعد از پایان تیتراژ فیلم را کارگردانی کرده که در آن بنیسیو دل تورو در نقش گرد آوردنده ظاهر می‌شود. گان در این مورد گفت: «صبح فیلم‌نامه به دستم رسید و من آن را در دو ساعت و در پایان روز با گروه دوم فیلمبرداری نگهبانان کهکشان انجام دادم.»
= کاپیتان آمریکا: سرباز زمستان (۲۰۱۴) =
استیو راجرز که هم‌اکنون برای شیلد کار می‌کند، با ناتالیا رومانوف و شاهین متحد می‌شود تا پی‌گیر یک توطئهٔ مرموز و قاتلی به نام سرباز زمستان که در آن دست دارد، بشود.در آوریل ۲۰۱۲ اعلام شد که دنبالهٔ کاپیتان آمریکا: نخستین انتقام‌جو ساخته خواهد شد. آنتونی و جو روسو در ژوئن برای کارگردانی این فیلم استخدام شدند، عنوان فیلم رسماً کاپیتان آمریکا: سرباز زمستان اعلام شد. ایوانز و جکسون نقش‌های خود را تکرار کردند و جوهانسون هم برای ایفای نقش عنکبوت سیاه بازگشت. سباستین استن که در کاپیتان آمریکا: نخستین انتقام‌جو در نقش باکی بارنز ظاهر شده بود، در این فیلم در نقش سرباز زمستان ظاهر شد. فیلمبرداری در آوریل ۲۰۱۳ در منهتن بیچ، کالیفرنیا آغاز شد و در واشینگتن دی‌سی و اوهایو ادامه یافت. فرش قرمز فیلم ۱۳ مارس ۲۰۱۴ در لس‌آنجلس برگزار شد. کاپیتان آمریکا: سرباز زمستان به صورت جهانی در ۲۶ مارس و ۴ آوریل در آمریکای شمالی اکران شد.داستان فیلم دو سال بعد از اتفاقات انتقام‌جویان رخ می‌دهد. نام استیون استرنج، هویت اصلی شخصیت دکتر استرنج در این فیلم توسط جاسپر سیت ول ذکر می‌شود. نسخه جدیدی از برج استارک، به نام برج انتقام‌جویان در فیلم معرفی می‌شود. ویدون سکانس بعد از تیتراژ پایانی فیلم را کارگردانی کرده که در آن بارون استراکر (توماس کرتشمن)، کوئیک‌سیلور (آرون تایلر-جانسون) و جادوگر سرخ (الیزابت اولسن) از فیلم انتقام‌جویان: عصر اولتران دیده می‌شوند. رویداد مهم فیلم یعنی نفوذ هایدرا در سازمان شیلد و انحلال آن، در شش اپیزود پایانی فصل نخست سریال مأموران شیلد که در دنیای سینمایی مارول روی می‌دهد، بازتاب داده شد.
= نگهبانان کهکشان (۲۰۱۴) =
استار-لرد / پیتر کوییل به همراه گروهی متشکل از گامورا، راکت، درکس و گروت باید با تبهکاری به نام رونان مبارزه کنند.نیکول پرلمن نوشتن فیلم‌نامهٔ این فیلم را در سال ۲۰۰۹ آغاز کرد. مارول در ژوئیه ۲۰۱۲ اعلام کرد که در کار بر روی این پروژه است. این فیلم را جیمز گان بر پایهٔ فیلم‌نامه‌ای از خودش و پرلمن کارگردانی کرده‌است. در فوریه ۲۰۱۳، کریس پرت برای نقش پیتر کوئیل انتخاب شد. این فیلم در استودیوی شپرتون و لندن، از ژوئیه تا اکتبر ۲۰۱۳ فیلمبرداری شد، و کارهای پس‌تولید در ۷ ژوئیه ۲۰۱۴ به پایان رسید. فرش قرمز فیلم ۲۱ ژوئیه ۲۰۱۴ در هالیوود برگزار شد. نگهبانان کهکشان ۳۱ ژوئیه ۲۰۱۴ در بریتانیا و ۱ اوت در آمریکای شمالی اکران شد.جاش برولین در نقش تانوس در این فیلم ظاهر می‌شود، ابرتبهکاری که قبلاً در سکانس بعد از تیتراژ انتقام‌جویان ظاهر شده بود. گان اعلام کرده که اتفاقات فیلم به انتقام‌جویان: جنگ ابدیت مرتبط خواهد بود. نژاد رونان، یعنی کری، قبلاً در اپیزودی از سریال مأموران شیلد معرفی شده بود.
= انتقام‌جویان: عصر اولتران (۲۰۱۵) =
مرد آهنی، کاپیتان آمریکا، ثور، هالک، عنکبوت سیاه و شاهین‌چشم باید با هم با موجودی به نام اولتران مبارزه کنند که یک هوش مصنوعی است و قصد دارد بشریت را نابود سازد. در همین حال به کوئیک‌سیلور، جادوگر سرخ و ویژن برمی‌خورند.ساخت دنبالهٔ انتقام‌جویان در مه ۲۰۱۲ و بلافاصله بعد از انتشار فیلم اول اعلام شد. در اوت ۲۰۱۲، ویدون برای کارگردانی و نویسندگی این فیلم بازگشت. در ژوئن ۲۰۱۳، رابرت داونی جونیور برای بازی در قسمت دوم و سوم انتقام‌جویان، قرارداد امضاء کرد. در ۲۰ ژوئیه ۲۰۱۳، ویدون در کامیک‌کان سن‌دیگو، اعلام کرد که عنوان فیلم عصر اولتران خواهد بود. در اوت ۲۰۱۳، اعلام شد جیمز اسپیدر در نقش اولتران بازی خواهد کرد. واحد دوم فیلمبرداری، کار خود را از ۱۱ فوریه ۲۰۱۴ در ژوهانسبورگ آغاز کرد. فیلمبرداری اصلی از مارس ۲۰۱۴، در استودیوهای شپرتون در ساری انگلستان شروع شد، و بقیه فیلمبرداری در ایتالیا و واله دائوستا در کره جنوبی انجام شد. فیلمبرداری در ۶ اوت ۲۰۱۴ به پایان رسید. فرش قرمز این فیلم، ۱۳ آوریل ۲۰۱۵ در لس‌آنجلس برگزار شد. انتقام‌جویان: عصر اولتران ۲۲ آوریل ۲۰۱۵ به صورت جهانی و ۱ مه ۲۰۱۵ در آمریکای شمالی اکران شد.
= مرد مورچه‌ای (۲۰۱۵) =
اسکات لنگ باید پا جای استادش بگذارد و از فناوری مرد مورچه‌ای استفاده کند، که به او اجازه می‌دهد اندازهٔ بدنش را کوچک و در عین حال قدرتش را افزایش دهد و با استفاده از این فناوری از زمین دفاع کند.مرد مورچه‌ای را پیتون رید کارگردانی کرده و فیلم‌نامهٔ آن را آدام مک‌کی و پل راد بر پایهٔ داستانی از ادگار رایت و جو کرنیش نوشته‌اند. ابتدا ادگار رایت برای کارگردانی و نویسندگی فیلم استخدام شده بود، اما او در مه ۲۰۱۴ پروژه را به دلیل اختلافات ترک کرد. در ژانویه ۲۰۱۳ فایگی تأیید کرد این فیلم، نخستین فیلم فاز سوم دنیای سینمایی مارول خواهد بود. با این وجود در اکتبر ۲۰۱۴، اعلام شد که این فیلم، آخرین فیلم فاز دوم خواهد بود. پیش‌تولید در اکتبر ۲۰۱۳ آغاز شد، فیلمبرداری از اوت تا دسامبر ۲۰۱۴ در سان‌فرانسیسکو، شهرستان فایت، جورجیا و داونتاون آتلانتا انجام شد. پل راد در دسامبر ۲۰۱۳ در نقش مرد مورچه‌ای انتخاب شد و در ژانویه ۲۰۱۴ به دنبال او، مایکل داگلاس در نقش هنک پیم انتخاب شد. فرش قرمز اکران جهانی مرد مورچه‌ای ۲۹ ژوئن ۲۰۱۵ در لس‌آنجلس برگزار شد. این فیلم ۱۷ ژوئیه ۲۰۱۵ در آمریکای شمالی اکران شد.
= فاز سه =
= کاپیتان آمریکا: جنگ داخلی (۲۰۱۶) =
انتقام‌جویان به دو گروه مخالف تقسیم می‌شوند. یکی به رهبری کاپیتان آمریکا و دیگری به رهبری مرد آهنی. گروه اول قانون به زیر نظر درآمدن ابرقهرمانان را قبول ندارد ولی گروه دوم معتقد است باید آن را امضا کرد. همین موضوع این دو گروه را در مقابل هم قرار می‌دهد.تا ژانویه ۲۰۱۴، برادران روسو برای بازگشت به پروژه ساخت دنبالهٔ دیگری از کاپیتان آمریکا قرارداد امضاء کرده بودند و آن‌ها در مارس ۲۰۱۴ با تأیید این موضوع، اعلام کردند که کریس ایوانز برای بازی در نقش اصلی، کوین فایگی در نقش تهیه‌کننده و کریستوفر مارکوس و استیون مک‌فیلی به عنوان نویسندگان فیلم بازخواهند گشت. در اکتبر ۲۰۱۴، عنوان رسمی فیلم جنگ داخلی اعلام شد و همچنین مشخص شد که رابرت داونی جونیور در این فیلم در نقش تونی استارک/مرد آهنی ظاهر خواهد شد. داستان فیلم قرار است از کمیک‌بوک‌های «جنگ داخلی» اقتباس شود. این فیلم، اولین فیلم فاز سوم مارول است. فیلمبرداری از آوریل ۲۰۱۵ آغاز شد و در اوت ۲۰۱۵ به پایان رسید. فرش قرمز فیلم ۱۲ آوریل ۲۰۱۶ در هالیوود برگزار شد و از ۲۷ آوریل به صورت جهانی و در ۶ مه در آمریکای شمالی اکران شد.داستان فیلم یک سال پس از انتقام‌جویان: عصر اولتران رخ می‌دهد. کاپیتان آمریکا: جنگ داخلی تام هالند را در نقش پیتر پارکر / مرد عنکبوتی و چادویک بوزمن را در نقش پلنگ سیاه در دنیای سینمایی مارول معرفی می‌کند که فیلم جداگانهٔ هر کدام به ترتیب در سال‌های ۲۰۱۷ و ۲۰۱۸ اکران می‌شود. در صحنه‌های میانی پس از تیتراژ که کشور واکاندا نمایش داده می‌شود، برادران روسو از رایان کوگلر کارگردان فیلم پلنگ سیاه برای طراحی‌اش کمک گرفتند.
= دکتر استرنج (۲۰۱۶) =
بعد از این که استیون استرنج، بهترین جراح اعصاب دنیا، به خاطر تصادف حرفه‌اش نابود می‌شود، سفری را آغاز می‌کند تا دستانش را درمان کند. در این سفر به انشنت وان برمی‌خورد و با دنیای جدیدی آشنا می‌شود و به او جادو و هنرهای رازآلود آموزش داده می‌شود.در ژوئن ۲۰۱۰، توماس دین دانلی و جاشوا اوپنهایمر برای نوشتن فیلم‌نامهٔ دکتر استرنج استخدام شدند. در ژانویه ۲۰۱۳، کوین فایگی تأیید کرد که دکتر استرنج در فیلم‌های فاز سوم مارول حضور خواهد داشت. در ژوئن ۲۰۱۴، اسکات دریکسون برای کارگردانی استخدام شد. در دسامبر ۲۰۱۴، بندیکت کامبربچ برای بازی در نقش دکتر استرنج انتخاب شد و جان اسپیتز برای بازنویسی فیلم‌نامه استخدام گردید. پیش‌تولید از ژوئن ۲۰۱۴ آغاز شده و فیلمبرداری آن در نوامبر ۲۰۱۵ در نپال آغاز شد و در آوریل ۲۰۱۶ در نیویورک سیتی پایان یافت. فرش قرمز دکتر استرنج در ۱۳ اکتبر ۲۰۱۶ در هنگ کنگ برگزار شد و در ۴ نوامبر ۲۰۱۶ در ایالات متحده اکران گردید.دریکسون اعلام کرده که اتفاقات فیلم در طول یک سال روی می‌دهد و پایان آن با زمان بقیه داستان‌های دنیای سینمایی مارول در یک‌جاست. در این فیلم چشم آگماتو معرفی می‌شود که می‌تواند زمان را دست‌خوش تغییر کند، هم‌چنین در پایان مشخص می‌شود آن یکی از سنگ‌های ابدیت (سنگ زمان) است. در سکانس میانی تیتراژ، استرنج با ثور ملاقات می‌کند که آماده‌سازی برای اتفاقات فیلم ثور: رگنراک است. این سکانس توسط تایکا وایتیتی کارگردان رگنراک کارگردانی شده‌است.
= نگهبانان کهکشان بخش ۲ (۲۰۱۷) =
نگهبانان کهکشان در فضا سفر می‌کنند و سعی می‌کنند خانوادهٔ تازه شکل‌گرفته‌شان را حفظ کنند، هم‌زمان پیتر کوییل با پدر و مادرش بیشتر آشنا می‌شود.در ژوئیه ۲۰۱۴، نیکول پرلمن از نویسندگان نگهبانان کهکشان اعلام کرد که جیمز گان برای نوشتن و کارگردانی قسمت دوم این فیلم بازخواهد گشت. کریس پرت در نقش پیتر کوییل در این فیلم بازمی‌گردد، هم‌چنین بقیهٔ بازیگران قبلی و چند بازیگر اضافه شده از جمله پام کلمنتیئف و کرت راسل که در این فیلم حضور دارند.
در ژوئن ۲۰۱۵ نام نگهبانان کهکشان بخش ۲ برای این فیلم انتخاب شد. فیلمبرداری در فوریه ۲۰۱۶ در پاینوود آتلانتا آغاز شد و در ژوئن ۲۰۱۶ به پایان رسید. فرش قرمز نگهبانان کهکشان ۲، ۱۴ آوریل ۲۰۱۷ در توکیو برگزار شد و در ۵ مه ۲۰۱۷ اکران شد.داستان فیلم دو تا سه ماه پس از اتفاقات فیلم اول روی می‌دهد.
= مرد عنکبوتی: بازگشت به خانه (۲۰۱۷) =
پیتر پارکر سعی می‌کند در زندگی‌اش میان یک دانش‌آموز دبیرستانی بودن و مرد عنکبوتی بودن تعادل برقرار کند.در ۹ فوریه ۲۰۱۵، سونی پیکچرز و مارول اعلام کردند که سونی فیلمی مستقل از مرد عنکبوتی را به تهیه‌کنندگی کوین فایگی و امی پاسکال منتشر خواهد کرد و مالکیت، تأمین بودجه، توزیع و نظارت بر ایده‌های داستانی همچنان در اخ