Facebook — найбільша у світі соціальна мережа, що почала працювати 4 лютого 2004 року як мережа для студентів деяких американських університетів. Facebook належить корпорації Meta Platforms. Засновником та головою сервісу є Марк Цукерберг. За даними рейтингу Alexa Rank, сайт facebook.com посідає 7 місце за відвідуваністю у світі. Станом на грудень 2018 року Facebook стверджував, що мав понад 2,3 млрд активних користувачів щомісяця. Станом на вересень 2019 року кількість користувачів з України становила 13 млн.
28 жовтня 2021 року Марк Цукерберг заявив, що компанія Facebook Inc. (якій належить соціальна мережа Facebook) змінила назву на «Meta».
= Історія =
Марк Цукерберг написав сайт «Facemash», попередника Facebook'у, 28 жовтня 2003 року, навчаючись на другому курсі Гарвардського університету. Як повідомила газета The Harvard Crimson, сайт нагадував інший інтернет-ресурс — «Hot or Not» і «використав фотографії, зібрані з он-лайн facebook'ів дев'яти коледжів, розміщуючи їх попарно і пропонуючи користувачам вибрати „найгарячішу“ особу».
Щоб досягти цього, Цукерберг дістався захищених зон комп'ютерної мережі Гарварду і скопіював фотографії зі студентських посвідчень, розміщених у базі даних гуртожитків коледжів. Гарвард на той час не мав студентського «facebook'у» (каталогу із фотографіями та основною інформацією). Протягом перших чотирьох годин Facemash привернув увагу 450 відвідувачів і було здійснено 22 тисячі фотопереглядів.Вебсайт швидко потрапив до кількох кампусівських серверів розсилки, однак через декілька днів його заблокувала адміністрація Гарварду. Цукерберга звинуватили в порушенні безпеки, авторських прав і права на особисту інформацію, і йому загрожувало виключення з університету. Втім, звинувачення було знято. Того ж семестру Цукерберг розширив початковий проєкт, створивши інструмент для соціальних досліджень ще до випускного іспиту з історії мистецтва. Він виставив на вебсайті 500 зображень пам'яток культури доби Августа, розмістивши на кожній сторінці ілюстрацію та статтю з коментарями до неї. Цукерберг відкрив доступ до сайту своїм однокурсникам, і люди почали ділитися примітками.
Наступного семестру, у січні 2004 року, Цукерберг почав писати код для нового вебсайту. За його словами, його надихнула стаття у The Harvard Crimson про інцидент із Facemash'ем. 4 лютого 2004 року Цукерберг запустив «Thefacebook», який спочатку знаходився на thefacebook.com.Через шість днів після відкриття сайту троє гарвардських старшокурсників Камерон Вінклевосс, Тайлер Вінклевосс та Дів'я Нарендра звинуватили Цукерберга в тому, що він начебто пообіцяв допомогти їм створити соціальну мережу HarvardConnection.com, а натомість використав їхні ідеї для створення конкурентного продукту. Вони поскаржились у Harvard Crimson, і газета почала розслідування. Згодом студенти подали на Цукерберга позов, однак невдовзі було досягнуто компромісу.Спочатку доступ до сайту мали лише студенти Гарвардського коледжу, і впродовж першого місяця зареєструвалася більш ніж половина студентів Гарварду. Згодом до Цукерберга приєдналися Едуардо Саверін (бізнес-менеджер), Дастін Московіц (програміст), Ендрю Мак-Коллум (графічний дизайнер) та Кріс Г'юз, щоб допомогти у поступі вебсайту. У березні 2004 року Facebook'ом користувалися в університетах Стенфорда, Колумбії та Єля. Невдовзі він відкрився для студентів інших шкіл Ліги Плюща, Бостонського та Нью-Йоркського університетів, Массачусетського технологічного інституту і поступово для більшості університетів США та Канади.
Компанію «Facebook» було засновано влітку 2004 року. Її очолив підприємець Шон Паркер, неофіційний радник Цукерберга. У червні 2004 року компанія Facebook переїхала до Пало-Альто в Каліфорнії. Цього ж місяця вона отримала першу інвестицію від співзасновника системи PayPal Пітера Тіля. Компанія викинула із назви артикль The після того, як у 2005 році було придбано доменне ім'я facebook.com за $200 тисяч.
У вересні 2005 року було відкрито шкільну версію Facebook'у. На думку Цукерберга, це був цілком логічний наступний крок. Для того, щоб приєднатися до шкільної мережі, потрібне було запрошення. Згодом Facebook розширив доступ до сервісу працівникам кількох компаній, у тому числі Apple Inc. та Microsoft. 26 вересня 2006 року Facebook став доступним кожній особі віком від 13 років і старше з дійсною адресою електронної пошти.24 жовтня 2007 року корпорація Microsoft заявила, що вона придбала 1,6 % акцій Facebook за $240 мільйонів, що дозволило вирахувати загальну вартість компанії — близько 15 мільярдів доларів. Microsoft отримав права на розміщення міжнародної реклами на вебсайті. У жовтні 2008 року компанія Facebook повідомила про відкриття своєї міжнародної штаб-квартири у столиці Ірландії — Дубліні. У вересні 2009 року було оголошено про отримання першого прибутку. У листопаді 2010 року, за даними SecondMarket Inc., ринку акцій приватних компаній, вартість Facebook'у становила $41 мільярд доларів (трохи більше, ніж eBay). Таким чином, вона стала третьою за капіталізацією вебкомпанією у США після Google та Amazon. За даними газети The New York Times, капіталізація Facebook станом на 2 січня 2011 р. становила 50 мільярдів доларів.
Трафік Facebook стабільно зростав після 2009 року. Наприкінці тижня 13 березня 2010 року Facebook відвідало більше людей, ніж Google. Facebook також став найкращою соціальною мережею на кожному з восьми ринків на Філіппінах, в Австралії, Індонезії, Малайзії, Сингапурі, Новій Зеландії, Гонконгу та В'єтнамі, тоді як інші бренди займали високі позиції на окремих ринках, серед них Гуглівський Orkut в Індії, Mixi.jp у Японії, CyWorld у Південній Кореї та продукт Yahoo! Wretch.cc на Тайвані.
2011 року сайт Lovely-Faces.com вкрав фотографії і особисті дані 250 тисяч користувачів мережі Facebook для того, аби продемонструвати інвесторам, наскільки переоцінена соціальна мережа та незахищеність даних зареєстрованих користувачів.
17 травня 2012 року Facebook провів первинне розміщення акцій (IPO) на біржі NASDAQ. В результаті IPO активи компанії були оцінені в 104 мільярди доларів.За повідомленням Марка Цукерберга, 24 серпня 2015 року вперше в історії існування соціальної мережі її добова відвідуваність перевищила один мільярд осіб, що становить приблизно сьому частину від чисельності усього людства.Станом на липень 2016 року кількість користувачів становила 1,7 млрд, з яких 1,1 млрд відвідує свої обліковки щодня. 28 червня 2017 року кількість користувачів Facebook сягнула 2 млрд людей. У третьому кварталі 2020 року аудиторія соціальної мережі вже становить 2,7 млрд користувачів.31 серпня 2017 року Facebook припинив експеримент із навчання штучного інтелекту пари комунікаційних ботів між собою через те, що в ході експерименту боти, які мали навчитися торгуватися, щоб надалі брати участь у переговорах з людьми, перестали спілкуватися між собою зрозумілою для людей мовою, натомість використовуючи модифіковану мову, зрозумілу лише їм. За кілька днів перед тим Ілон Маск назвав штучний інтелект найбільшою загрозою, з якою зіткнеться цивілізація, а засновник Facebook Марк Цукерберг активно заперечував йому.У першому кварталі 2018 року адміністрація соцмережі видалила 583 млн фейкових облікових записів або 3-4 % місячної аудиторії. Це було зроблено за допомогою ШІ. За оцінками компанії ШІ виявив 99,5 % з 1,9 млн спроб розмістити терористичні заклики. Порнографію і сцени насильства ШІ розпізнав гірше — 95,8 % і 85,6 % відповідно. І лише 38 % постів, що розпалюють ненависть і ксенофобію, було знайдено за допомогою ШІ, решту повідомлень компанія відсіювала вручну.На початку 2018 року компанія заявила, що заборонить рекламу всього, що пов'язане з криптовалютою. Проте в червні повну заборону частково скасували. Так, рекламу із криптовалютою можуть давати перевірені рекламодавці. Для цього потрібен спеціальний дозвіл.2019 року представили нову функцію, яка дозволяє ділитися спогадами про тих користувачів, які пішли з життя, і керувати їхньою сторінкою
4 жовтня 2021 року в результаті глобального збою Facebook не працював декілька годин. В цей час число користувачів соцмережі налічує близько 3 млрд осіб. Соцмережа відключилася через помилку 2008 року приблизно на добу, але тоді у сервісу було всього 80 млн користувачів.Через масштабний збій вартість акцій Facebook до моменту закриття торгів впала на 4,89 % в порівнянні з часом їхнього початку. Марк Цукерберг особисто вибачився перед користувачами. За декілька годин він втратив майже 7 млрд доларів та опустився в рейтингу найбагатших людей у світі.Згідно з підсумками Meta за четвертий квартал 2021 року cоціальна мережа Facebook зупинилася у рості щодо числа активних користувачів. Це сталося вперше за історію існування платформи.10 березня 2022 року через вторгнення Росії в Україну після блокування в Росії Facebook тимчасово дозволив повідомлення із закликами до смерті Путіна та насильства над росіянамиа з 21 березня 2022 року офіційно заборонено на території Росії.
= Компанія =
Більшість своїх прибутків компанія Facebook, Inc. отримує від реклами. Корпорація Microsoft — єдиний партнер Facebook'у із розміщення банерної реклами. Власне, Facebook розміщує лише ту рекламу, яка входить до рекламного реєстру Microsoft. За даними компанії comScore, яка досліджує інтернет-маркетинг, Facebook збирає стільки ж інформації від своїх користувачів, як Google та Microsoft, але значно менше, ніж Yahoo!. У 2010 році служба безпеки почала протистояти погрозам і терористичним закликам із боку користувачів. 6 листопада 2007 року компанія запустила Facebook Beacon, що зрештою виявилося невдалою спробою рекламування продукції шляхом інформування друзів користувачів про зроблені ними покупки.
Загалом Facebook має нижчий коефіцієнт ефективності банера (КЕБ) у сфері реклами, ніж більшість провідних вебсайтів. Щодо банерної реклами, компанія отримала п'яту частину від загальної кількості кліків на Facebook порівняно з усією Мережею. Це означає, що у порівнянні з багатьма іншими великими вебсайтами, відсоток користувачів Facebook'у, що клікають на рекламу, досить незначний. Так, користувачі Google клікають на першу рекламу для отримання результатів пошуку в середньому 8 % від усіх пошуків (80 тис. кліків на мільйон пошуків), тоді як користувачі Facebook'у — 0,04 % (400 кліків на мільйон сторінок).
Фінансовий менеджер з онлайн-продажів Facebook'у Сара Сміт підтвердила, що коефіцієнт ефективності банера успішних рекламних кампаній може становити від 0,05 % до 0,04 %. Окрім того, КЕБ для реклами може знижуватися у перші два тижні. Так, КЕБ соціальної мережі-конкурента MySpace становить 0,1 %, що у два з половиною рази перевищує відповідний показник Facebook'у, проте все одно він низький, порівняно з багатьма іншими вебсайтами. Серед причин низького коефіцієнта ефективності банера Facebook'у, зокрема, хороша технічна обізнаність користувачів, що дозволяє їм використовувати програми із блокування реклами, молодий вік, а отже, вища резистентність до рекламних повідомлень. На відміну від користувачів MySpace, які більшість часу проводять, переглядаючи контент, користувачі Facebook'у спілкуються з друзями і тому їх мало цікавить реклама.На сторінках, присвячених брендам і продукції, деякі компанії заявили про високий КЕБ — 6,49 % — завдяки постам на «стіні». У липні 2008 року було випущено платформу із соціального маркетингу Involver, яка забезпечила Facebook'у зростання КЕБу до 0,7 % (у 10 разів більше, ніж під час звичайних рекламних кампаній). Завдяки їй 1,1 мільйона переглядів перетворилося у 8 тисяч відвідувачів сайту першого клієнта компанії — Serena Software. Згідно з даними дослідження, понад 40 % користувачів Facebook'у, які дивилися рекламні відеоролики на сайті, проглядали їх до кінця, тоді як середня тривалість перегляду банерного рекламного відео становить 25 %.Станом на 2010 рік штат компанії Facebook нараховував понад 1700 працівників, а її офіси були у 12 країнах світу. Співвласниками Facebook'у є Марк Цукерберг, якому належить 24 % акцій компанії, венчурні фонди Accel Partners — 10 % та Digital Sky Technologies  — 10 %, Дастін Московіц — 6 %, Едуардо Саверін — 5 %, Шон Паркер — 4 %, Пітер Саєл — 3 %, Greylock Partners і Meritech Capital Partners володіють від 1 до 2 % акцій кожен, Microsoft — 1,3 %, Лі Кашин — 0,75 %, Interpublic Group — менш ніж 0,5 %, невелика група теперішніх і колишніх працівників, а також знаменитостей, кожен з яких володіє менш ніж 1 %, у тому числі Мет Коглер, Джеф Ротшілд, сенатор штату Каліфорнія Барбара Боксер, Кріс Хагс та Овен Ван Натта. Рейд Гоффман (засновник LinkedIn) і Марк Пінкус (співзасновник Zynga) володіють чималими пакетами акцій компанії, а решта 30 % належить працівникам, знаменитостям та зовнішнім інвесторам.У травні 2008 року з посади головного технолога звільнився друг Цукерберга Адам Ді Анджело. Ходили чутки, що між ними виникла суперечка, і Ді Анджело відмовився від своїх прав власності на компанію.2008 року головним операційним директором Facebook стала Шеріл Сандберг, яка 2012-го стала першою жінкою в складі ради директорів компанії.
Починаючи з 2012 року Facebook здійснив низку придбань. У квітні 2012 року він за 1 млрд доларів купив фотозастосунок Instagram, в березні 2014-го компанію-розробника віртуальних шоломів Oculus VR, а у лютому 2014-го месенджер WhatsApp. Остання угода стала найбільшою в індустрії стартапів, вартість операції склала 19 мільярдів доларів. В березні 2016 повідомлялося про купівлю білоруського стартапу MSQRD (Masquerade), що дозволяє накладати на відео зі смартфону смішні маски-фільтри в режимі реального часу.
= Капіталізація компанії =
17 травня 2012 року Facebook провів первинне розміщення акцій (IPO) на біржі NASDAQ. В результаті IPO активи компанії були оцінені в 104 мільярди доларів. В квітні 2016 року ринкова капіталізація Facebook сягнула 319 млрд доларів.9 лютого 2022 року, ринкова капіталізація компанії Meta (раніше - Facebook) впала нижче 600 млрд доларів на закритті торгів уперше з травня 2020 року.
= В Україні =
У червні 2017 року кількість українських користувачів Facebook різко зросла після заборони російських інтернет-ресурсів, серед яких соціальні мережі Однокласники та ВКонтакті. Внаслідок цього кількість облікових записів в українському Facebook сягнула позначки в 10 млн. У липні того ж року Facebook став найпопулярнішою соцмережею в Україні. В Україні соцмережа посіла третє місце в десятці найпопулярніших сайтів України з охопленням аудиторії в 65,38 % (за даними Kantar TNS).За останні пів року українська аудиторія Facebook зросла на 800 тис і складає 16,8 млн користувачів, з них 16,4 млн — аудиторія 18+.
= Посилання =
Користувачі Facebook'у мають можливість створювати профілі з фотографіями, списками інтересів, контактними даними та іншою особистою інформацією. Вони можуть спілкуватися із друзями та іншими користувачами за допомогою приватних або загальнодоступних повідомлень і чату. Також користувачі можуть створювати і приєднуватися до груп за інтересами та «сторінок уподобань» (до 19 квітня 2010 року вони називалися «фанат-сторінками»). Деякі з цих сторінок підтримують організації як засоби реклами.Для більшої безпеки Facebook надає своїм користувачам можливість вибирати власні налаштування приватності та осіб, які можуть переглядати окремі частини їхнього профілю. Доступ до вебсайту безкоштовний, а прибутки надходять від реклами, зокрема банерної. За умовами Facebook'у ім'я користувача та його зображення для профілю (за наявності) будуть загальнодоступними. Налаштування приватності дають змогу користувачам контролювати, хто може бачити інформацію, якою вони діляться, а також хто може знаходити їх у пошуку.
ЗМІ часто порівнюють Facebook із MySpace, але головна відмінність між цими двома сайтами полягає в рівні налаштувань. Крім того, Facebook, на відміну від MySpace, вимагає від користувачів надавати їхні справжні особисті дані. MySpace дозволяє користувачам прикрашати свої профілі за допомогою HTML і каскадних таблиць стилю, тоді як Facebook дозволяє лише текстові дані. Серед функцій, які пропонує Facebook, Стіна — простір на профільній сторінці кожного користувача, де друзі можуть розміщувати свої повідомлення; Стусани — користувачі можуть дати віртуального «стусана», або сіпнути, один одному (повідомлення про те, що користувача штурхонули); Фотографії — тут користувачі можуть завантажувати альбоми і фотографії; Статус — за його допомогою користувачі можуть повідомляти друзів про своє місце перебування та діяльність. Залежно від налаштувань приватності кожен, хто має доступ до профілю користувача, також може переглядати його Стіну. У липні 2007 року Facebook дозволив вивішувати на Стіні не лише тексти, а й посилання та відеоролики.
= Стрічка новин =
Згодом Facebook додав функції на свій вебсайт. 6 вересня 2006 року було випущено Стрічку новин, яка з'являється на сторінці кожного користувача і виділяє інформацію, в тому числі зміни профілю, найближчі події та дні народження друзів користувача. Це уможливило спамерам та іншим користувачам маніпулювати цими функціями за допомогою несправжніх подій або днів народження, щоб привернути увагу до своїх профілів або діяльності. Спочатку Стрічка новин викликала незадоволення серед користувачів Facebook'у. Одні скаржилися на її невпорядкованість і надмір зайвої інформації, інших турбувало, наскільки легко будь-хто міг простежити особисту діяльність, таку як зміна сімейного статусу, події та спілкування з іншими користувачами.У відповідь Цукерберг вибачився за відсутність на сайті відповідних налаштувань приватності. Відтоді у користувачів з'явилася можливість контролювати, якими видами інформації вони автоматично діляться із друзями. Тепер користувачі можуть унеможливити певним категоріям друзів перегляд оновлень щодо деяких видів своєї діяльності, у тому числі зміни профілю, постів на «стіні» та нових друзів.23 лютого 2010 року Facebook отримав патент США 7669123 на певні елементи Стрічки новин. Патент розповсюджується на Стрічку новин, у якій є лінки, таким чином один користувач може брати участь у діяльності іншого. Патент може спонукати Facebook вжити заходів щодо вебсайтів, які порушують його патент, таких, наприклад, як Twitter.У лютому 2022 Meta змінила назву новинної стрічки Facebook - її перейменували просто в "стрічка".
= «Фото» =
Серед найпопулярніших Facebook-додатків — хостинг фотографій, де користувачі можуть завантажувати альбоми та фотографії. Facebook, на відміну від інших фотохостингів, таких як Photobucket і Flickr, дозволяє користувачам завантажувати необмежену кількість фотографій. У перші роки ліміт становив 60 фотографій для одного альбому, а з травня 2009 року він зріс до 200 фотографій.Для особистих альбомів можна встановити налаштування приватності, щоб обмежити коло користувачів, які можуть переглядати альбом. Так, один альбом можна зробити доступним для перегляду тільки друзям користувача, тоді як інший — усім користувачам Facebook'у. Ще одна функція фотододатку — можливість «маркування», або позначення користувачів на фотографії. Наприклад, якщо на фотографії є друг користувача, останній може позначити його на фотографії, і тоді тому надійде відповідне повідомлення разом із лінком на це фото.
= «Нотатки» =
22 серпня 2006 року компанія презентувала Facebook-нотатки — функцію блогінгу, яка дозволяла використовувати теги та вкладені зображення. Згодом користувачі отримали змогу переносити блоги з Xanga, LiveJournal, Blogger та інших блоггінг-сервісів. 7 квітня 2008 року Facebook випустив у кількох мережах додаток із миттєвого обміну повідомленнями «Чат» на основі моделі Comet. Він дозволяє користувачам спілкуватися із друзями і за функціональністю нагадує інтернет-месенджери.
= «Подарунки» =
8 лютого 2007 року Facebook випустив додаток «Подарунки», за допомогою якого користувачі можуть надіслати своїм друзям віртуальні подарунки, що з'являються у профілі отримувача. Вартість такого подарунка — $1. Окрім того, до нього може бути прикріплене особисте повідомлення. 14 травня 2007 року Facebook випустив новий додаток — Marketplace, завдяки якому користувачі можуть безкоштовно розміщувати рубриковану рекламу. Marketplace порівнюють із Craiglist від CNET. Однак головна відмінність між ними полягає в тому, що оголошення, розміщені користувачем на Marketplace, можуть бачити лише користувачі спільної з ним мережі, тоді як на Craiglist вони доступні всім.
= «Імена користувачів» =
13 червня 2009 року Facebook випустив функцію «Імена користувачів», за допомогою якої сторінки можуть отримати простішу URL-адресу, таку як http://www.facebook.com/facebook, на відміну від http://www.facebook.com/profile.php?id=20531316728.
= Застосунки для мобільних пристроїв =
Чимало нових смартфонів пропонують доступ до послуг Facebook'у як за допомогою своїх веббраузерів, так і застосунків. Офіційний застосунок Facebook'у доступний для iPhone OS, Android OS і Palm webOS. Компанії Nokia та Research In Motion оснащують свої мобільні пристрої Facebook-застосунками. Понад 150 мільйонів користувачів у 60 країнах світу через 200 мобільних операторів заходять до Facebook'у через мобільні пристрої.
= «Facebook-повідомлення» =
15 листопада 2010 року Facebook випустив новий сервіс — «Facebook-повідомлення». Того ж дня, коментуючи цю подію, виконавчий директор компанії Марк Цукерберг заявив: «Це правда, що люди зможуть мати електронні адреси @facebook.com, але це не e-mail». На появу цієї функції очікували задовго до її виходу. Дехто називає її «вбивцею Gmail». Щоб бути доступною для всіх користувачів вебсайту, система включає СМС, месенджерів, електронну пошту та звичайні повідомлення і міститиме такі ж налаштування приватності, як і інші сервіси Facebook'у. Розробка сервісу «Facebook-повідомлення» під кодовою назвою «Проєкт Титан» тривала 15 місяців.
= Facebook Live =
У червні 2017 року Facebook відкрив доступ усім користувачам до сервісу відеотрансляцій онлайн Facebook Live. Друзям надходить сповіщення про початок онлайн-трансляцій, є можливість ставити лайки, коментувати, а також поширювати відео онлайн.
= Watch =
10 серпня 2017 року Facebook оголосив про запуск відеоплатформи Watch. Н