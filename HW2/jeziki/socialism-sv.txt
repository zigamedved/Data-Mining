Socialism är en politisk teori kännetecknad av betonandet av kollektiva eller statliga styrelseformer och en tilltro till gruppens, kollektivets och massornas förmåga att organiserat lösa ekonomiska och politiska problem. En ofta framhävd grundsats är att kollektivets bästa är individens bästa. Denna definition, fastän vanlig i den dagliga politiska diskursen, ses emellertid ofta som otillräcklig. Efter socialismens uppkomst har en rad kollektivistiska rörelser figurerat som endast omtvistat kan benämnas som socialistiska, och en rad socialistiska rörelser (främst inom anarkismen) framhäver också individualistiska drag.
Vanligtvis beskrivs socialism i marxistisk bemärkelse som en doktrin som syftar till att skapa det klasslösa kommunistiska samhället. I detta samhälle ägs och kontrolleras produktionsmedlen offentligt för att se till att värna fritid och välfärd. Dess omedelbara strävan är att upprätta arbetarmakt, en planerad hushållning och gemensamt ägande av produktionsmedlen (näringslivet). Olika varianter av socialism beskriver detta gemensamma/kollektiva styrande och ägande på skilda sätt. En del betonar mer lokalt och autonomt självstyre över företagen medan andra vill se en mer centraliserad maktordning i en statlig eller halvstatlig organisationsform som förvaltar arbete och kapital och inte, eller bara undantagsvis ägnar sig åt ekonomikritik. Vissa historiskt inflytelserika rörelser (frihetlig socialism och anarkism) skyr den statliga tvångsmakten och förespråkar istället individualism och spontan ordning, medan statssocialism kommit att bli den praktiskt dominerande formen, såtillvida att det politiska livet i många västdemokratier kommit att indelas i en dikotomi mellan statssocialism (politisk vänster) och grupperingar som ställer sig kritiska antingen mot socialistiska ideal eller deras fullständiga genomdrivande i statlig regi (politisk höger). 
I bredare mening avses med socialism en politisk teori med bred tilltro till kollektivets och eventuellt statens möjligheter som problemlösare med fokus på största möjliga jämlikhet mellan individer och samhällsgrupper; traditionellt klasser, numera även könen, olika etniska grupper och grupper åtskilda av olika sexuella preferenser. Gemensamt med de klassiska socialistiska doktrinerna är de inbyggda motsättningarna i samhället, där olika grupper är underkastade sina motsatser genom en form av utsugning, där socialismen representerar lösningen genom att de inbyggda motsättningar avvärjs och upphör.I marxistisk semantik avses med socialism ett samhällstillstånd där arbetarklassen styr efter revolutionen, men där det klasslösa kommunistiska samhället ej uppnåtts (se realsocialism). Gemensamt för revolutionär marxistisk och reformistisk socialism är tron på att kapitalism koncentrerar tillgångar och politisk makt till en minoritet, medan naturresurser, arbetskraft och realkapital används på ett ineffektivt och destruktivt sätt i hänsyn till välfärd och vetenskaplig utveckling.
Betoning av politisk organisering, internationalism och solidaritet är centrala begrepp. Begreppet används ofta om samhällssystem där egendom och inkomst står under social kontroll istället för att vara beroende av historiskt godtycke, individuella överenskommelser och marknadsmekanismer. Gemensamt ägande förespråkas emellertid inte av alla som kallar sig socialister. Socialism förläggs regelmässigt till vänster på den klassiska höger-vänsterskalan, till vänster om liberalismen och långt till vänster om konservatismen. Detta till trots har socialismen i modern dikotomi ofta ställts emot liberalism, och i socialistisk semantik har icke-liberal opposition regelmässigt stämplats som verktyg för liberala kapitalistiska intressen, medan mindre marknadsliberala tendenser hos exempelvis konservativa stämplats som mer "vänster" än mer renläriga liberaler. Sedan den allmänna rösträttens införande har den stora ideologiska striden inom västerländska demokratier stått mellan socialistiska och liberala partier, varför liberalismen gradvis kommit att bli i hög grad synonymt med begreppet "höger", mot skalans ursprungliga mening.
Socialistiska ideal förenas idag ofta med feminism och ekologism. HBTQ-personers rättigheter är idag aktuellt. Socialismens grundinställning är starkt universalistisk, men i praktiken förespråkas ofta partikularistiska lösningar som kompensation för de grupper som anses vara förtryckta eller orättvist behandlade. Socialismen är en jämförelsevis handlingsorienterad ideologisk inriktning. I motsats till liberalismen omfattar socialistiska inriktningar mera sällan stora formaliserade idésystem, även om det ofta förekommer många egna begrepp. Ett undantag till detta är den socialistiska inriktningen marxism. De använda teoretiska begreppen är ofta mångtydiga och omstridda.
En politisk teori som påverkat socialismen är marxismen. Den skilde sig från sina historiska föregångare och samtida konkurrerande socialistiska synsätt genom sin starka betoning av analysmetoden dialektisk materialism och av vetenskapliga anspråk, liksom av ekonomins betydelse. Marx och Engels försökte utveckla en bred teori om historiens lagar och visa att socialismen och kommunismen var kapitalismens nödvändiga efterföljare. De var med och grundade den första socialistiska internationalen som emellertid hade begränsad framgång på grund av splittringen mellan anarkisterna, som tidigt kritiserade socialismen för att ha för auktoritära tendenser. Denna kritik är vanligt återkommande i polemik mot dagens socialistiska rörelser, särskilt de som sluter sig till statssocialism och söker bygga ett socialistiskt samhälle genom statliga lagförslag och regleringar (vilket blir "tvång" och "våldsmetoder", enligt kritikerna).Vid sidan av kommunism, anarkism och demokratisk socialism har en inflytelserik gren av socialismen, socialdemokrati, kritiserat marxismen på en rad punkter. Man tror att man genom reformer, dvs utan en revolution, gradvis kan förändra samhället genom successiva regleringar av existerande samhällssystem, och att de konsekvenser som revolutionära omställningar redan före Marx fört med sig bevisligen var större än det existerande samhällets.
= Etymologi =
Ordet socialism kommer från latinets "socius", som betyder följesman eller kamrat vilket i sin tur kommer av "sequere" som betyder att följa. Den första historiskt belagda förekomsten av termen "socialism" är från 1753, då på latin och i nedsättande mening av Pierre Leroux. Några år senare användes det för första gången på italienska.
= Grundidéer =
= Jämlikhet och rättvisa =
Gemensamma och grundläggande ideal hos alla socialister är jämlikhet och rättvisa. De flesta håller demokrati, solidaritet, internationalism och folkstyre som centrala värden. Socialister menar att de skillnader i inkomster, förmögenheter och makt som finns mellan fattiga och rika grupper i samhället är det allvarligaste moraliska felet i samhällets organisering.
Socialisters utgångspunkt är att världen som helhet liksom enskilda samhällen är orättvist organiserade. De menar att större samhällen skiktas på ett sådant sätt att stora skillnader i makt uppkommer. Marxismen menar därtill att det råder en grundläggande ekonomisk utsugning som styr hela det kapitalistiska samhället, vilket skapar denna orättvisa. Typiska moderna samhällen är därför orättvisa och förtryckande. De fördelningar som ligger för handen är inte resultatet av enskilda ansträngningar och rättvisa processer utan av slumpmässiga processer, maktskillnader eller förtryck. Ett sådant orättvist och skiktat samhälle kallas för klassamhälle. Politikens viktigaste uppgift blir att motverka eller helt ta bort dessa ojämlikheter, genom att kompensera de grupper som anses vara orättvist behandlade. Att agera så har som yttersta målsättning att avskaffa klassamhället, dvs skapa jämlikhet mellan människorna. Socialister anser att det är moraliskt riktigt att omfördela resurser från sådana individer som är relativt sett rika till dem som är relativt sett fattigare. Marxismen argumenterar inte bara moraliskt kring denna problematik utan anser att det är vetenskaplig bevisat att en ordning baserat på utsugning strider mot mänskans natur. Socialister motiverar detta på flera plan, dels så har de rika inte förtjänat sina nuvarande tillgångar på ett rättvist sätt, utan ofta på grund av arv eller slump. Marxismen mer ekonomiska motivation är att kapitalägarna genom profiter har tillskansa sig frukterna av andras arbetskraft. Andra argument är att den samlade samhällsvinsten eller nyttan skulle bli större om de fattiga får större medel, eftersom de har större behov av dessa. En viktig princip för mer marknadsekonomiskt orienterade socialister är lagen om avtagande marginalnytta. Det vill säga det samband som säger att när mängden av en vara ökar, så minskar användbarheten för varje enhet som läggs till.
= Politisk organisering och deltagande demokrati =
Ett genomgående drag i socialistiska rörelser är betoningen av gemensam politisk organisering. På grund av att socialister organiserar individer som är relativt sett fattiga försöker man uppnå förändring genom att istället samla stora grupper. Det är vanligt att socialister förespråkar deltagande demokrati. Man vill att individer och grupper med liten politisk makt ska delta i politiken i lika hög grad som ekonomiska eliter gör. Nästan alla moderna socialistiska rörelser arbetar mycket aktivt med deltagande demokrati inom rörelsen. Ofta läggs stor möda på att organisera deltagande och inflytande i organisationen så jämlikt som möjligt. Den politiska organiseringen sker främst inom politiska partier och samarbete med fackföreningar är vanligt.
= Jämställdhet och feminism =
Jämställdhet mellan kvinnor och män har sedan slutet av 1900-talet blivit ett centralt drag inom socialismen. Tidigare har ojämlikhet mellan könen setts som en biprodukt av klassförtrycket, och Marx menade att det skulle försvinna med det klasslösa samhället. Under de senare decennierna har begreppet feminism blivit allt vanligare. Vid sidan av kapitalismen ställer man patriarkatet som en källa till vad man anser vara förtryck och menar att de hänger samman. Till skillnad från radikalfeminismen erkänner man inte att det är den främsta källan till förtryck. Socialistisk feminism är en av de största grenarna av feminismen. Några företrädare är Sheila Rowbotham liksom de historiska Clara Zetkin och Aleksandra Kollontaj.
= Internationalism =
En annan central idé är internationalismen. Många socialister ser nationalstater som en källa till problem som kolonialism, förtryck och krig. Vidare försvagar nationsgränserna solidariteten mellan relativt sett resurssvaga människor som socialister menar sig företräda. Internationalismen är även en utvidgning av rättviseidealet, där man menar att rättvisa inte bara bör råda inom enskilda länder utan mellan alla folk och delar av jorden. Internationalismen har även varit viktig som organisationsprincip. Det har dock även funnits många socialistiska rörelser som kombinerat socialism med självstyre eller nationalism, särskilt utanför Europa.
= Kollektivism =
Marxistiska element i socialismen betonar kollektivet som organisatorisk bas, att samhället måste analyseras utifrån grupptillhörighet, och där motsättningarna mellan klasser är den absolut viktigaste politiska dimensionen.[källa behövs] Andra, bland annat frihetliga socialister, utgår från individen som bas och tillmäter kritik mot stat, byråkrati och maktens existens samma vikt som klassmotsättningarna. Förhållningssättet till detta kollektiv ska vara solidariskt. Integration av ekonomiskt svaga har alltid varit en central punkt i socialistiska program, på senare år har det även gällt medicinskt handikappade och missanpassade individer. Strävan efter en balans mellan offentlig styrning, kollektivism, tolerans och arbetarstyre, är ett återkommande ämne för debatt bland reformistiska och frihetliga socialister och i kritiken mot kommunismen.[källa behövs]Många socialistiska tänkare grundar sin människosyn på uppfattningen att människans väsen är samverkande, och att konkurrens mellan människor begränsar möjligheten till samverkan.[källa behövs] Detta grundar man till viss del på uppfattningen att människor under jakt- och samlarstadiet antas ha levt under egendomsgemenskap, vilket socialister vanligtvis kallar för urkommunismen.
Ordet kollektivism används idag mer sällan av socialister själva, och ordet anses av vissa som ett negativt laddat ord. Idag hörs benämningen främst bland socialisters meningsmotståndare, men har även förekommit inifrån olika socialistiska rörelser.[källa behövs] Många socialister vill nämligen inte se en direkt motsättning mellan kollektivism och individualism och menar att kollektivets utveckling och de gemensamma resurserna är förutsättningar för var en ens egna fria utveckling.  Det finns även socialister, som motsatt sig kollektivism och planekonomi, främst anarkister som Pierre Joseph Proudhon.
= Arbete och kapital =
Klasskamp är enligt den socialism som utgår från Marx den kamp som ständigt pågår mellan den härskande och den utsugna klassen, vilket under kapitalismen motsvaras av kampen mellan arbete och kapital. Arbetarklassen utgörs av de produktiva arbetarna, och kapitalet utgörs av dem som äger produktionsmedel. Socialister anser sig arbeta för att stärka arbetarklassens politiska, ekonomiska och sociala intressen och ser liberalismen, konservatismen med flera som politiska teorier som arbetar för att endast stärka borgarklassens intressen.
Marxism-leninismen och vissa andra socialistiska riktningar anser att arbetarklassens seger är oundviklig, den är alltså deterministisk, eller egentligen monodeterministisk.[källa behövs] Den ursprungliga kommunistiska uppfattningen var dock paradeterministisk och föreställde sig även möjligheten att arbetarklassen lider nederlag, vilket Rosa Luxemburg formulerade som att valet stod mellan "socialism eller barbari". Enligt Leo Trotskij och trotskisterna så är nu även barbariet ett omöjligt alternativ och olika försök till att ställa upp en ny paradeterministisk formel har gjorts, exempelvis menar många trotskistiska riktningar att valet idag står mellan "socialism eller förintelse".
= Religion och socialism =
Socialism förenas vanligtvis med en icke-religiös livssyn och inte sällan med aktiv religionskritik. Socialister är ofta ateister och Socialister tenderar att kritisera religiösa organisationers roll som en del av en kapitalistisk och patriarkal maktordning. Traditionellt har man med Marx sett religionen som något folket förståeligt nog tar till för att hantera sina fruktansvärda livsbetingelser.
Marx sade som många bekant "Religiöst lidande är på samma gång uttryckandet av verkligt lidande och en protest mot verkligt lidande. Religion är den förtryckta varelsens suck, hjärtat i en hjärtlös värld, och själen hos själlösa villkor. Den är folkets opium." Dvs något som hindrar deras medvetenhet genom att fokusera på enskild synd, i stället för kritik av samhället, mana till lydnad och kärlek till förtryckarna istället för att kräva sin rätt och göra uppror, samt utmåla den slutgiltiga befrielsen som något Gud ger på den yttersta dagen istället för att koncentrera sig på jordiskt paradis som man själva bygger. Istället för en religiös grundsyn tenderar socialister att förespråka sekulär humanism, konsekventialism eller utilitarism.
Religiös socialism är till exempel en term som används för att beskriva olika former av socialism som kombineras med religiösa värderingar. Flera stora religioner innehåller idéer om samhället som anses vara kompatibla med socialistiska principer och därför har socialistiska rörelser bildats inom dessa religioner. Några exempel på religiös socialism är buddhistisk socialism, islamsk socialism, judisk socialism och kristen socialism.
= Socialistiska förgreningar =
En faktor som förenar många av dess riktningar är kravet på ett annat samhällssystem än kapitalismen. Exempelvis vill de flesta socialdemokrater nå detta genom reformer (reformism) men önskar behålla marknadsekonomi i ett socialistiskt samhälle. Kommunister eftersträvar i allmänhet en revolution som skall leda till det totala avskaffandet av kapitalism, medan exempelvis eurokommunister och demokratiska socialister vill avskaffa kapitalismen med folkligt stöd. Syndikalister vill skapa ett socialistiskt samhälle utan egentlig statsmakt där istället den största makten ligger hos fackföreningar; statens bortdöende ser kommunister inte som möjligt förrän i ett senare utvecklingsskede.
De olika socialistiska riktningarna har haft olika filosofiska inriktningar. Den mest utvecklade och tongivande har varit marxismens dialektiska materialism (även kallad historiematerialismen då den tillämpas politiskt), som Marx utvecklade utifrån den tyske filosofen Hegels objektivt idealistiska dialektik. Den dialektiska materialismens mest särskiljande drag är att den ersätter Hegels objektiva ande som materiens existensform och ursprung med själva rörelsen som materiens existensform.
De äldsta socialistiska tänkarna kom av Marx att kallas utopiska socialister, till dessa hörde Henri de Saint-Simon, Robert Owen och Charles Fourier. De utopiska socialisterna trodde att ett socialistiskt samhälle kunde skapas i princip när och var som helst. Å andra sidan uppstod en form socialism som efter Marx kom att kallas för marxism, som betonar de historiska och materiella förutsättningarna för socialism. Företrädarna för marxismen kom att se den utopiska socialismen som ett förstadium till sin egen socialism.[källa behövs]
= Socialdemokrati =
Den reformistiska socialismens största politisk teoretiska gren rent historiskt är socialdemokratin. Socialdemokratin kritiserade marxismen på en del punkter. Man vill istället genom reformer, ett accepterande av borgerlig demokrati, och utan revolution, förändra samhället.
Inom socialdemokratin råder oenighet om hur mycket privat ägande som är önskvärt. Man kan skönja två huvudströmningar; de rubriceras ibland som en höger- och en vänsterfalang, och kan lite tillspetsat beskrivas enligt följande:
Inom högerfalangen accepterar man kapitalismen, men vill göra den mer funktionsduglig genom att begränsa och balansera dess makt, och sätta in åtgärder där den misslyckas. På så vis vill man uppnå ett välfärdssamhälle.
Inom vänsterfalangen vill man omvandla samhället från ett kapitalistiskt samhälle till det eftersträvade klasslösa samhället. Genom att göra detta via stegvisa reformer under en längre tidsperiod hoppas man att proletariatets diktatur, skall kunna undvikas.Båda dessa linjer finns mer eller mindre inom alla socialdemokratiska partier, och motsättningarna kan tidvis leda till intern debatt eller konflikt.
De som förkastar borgerlig demokrati men önskar reformer avskaffa detta med reformer och inte revolution, kallas demokratiska socialister. Under socialdemokratins tidiga historia var de flesta socialdemokrater de facto demokratiska socialister.
= Frihetlig socialism och anarkism =
Anarkister vill omgående avskaffa staten och istället införa direktdemokrati och självförvaltning, och den största rörelsen inom denna ideologi är numera vad som brukar kallas frihetlig socialism. Den politiska makten måste, menar denna rörelse, decentraliseras radikalt och beslutsrätten sedan finnas kvar i de minsta enheterna, som också ska styra ekonomin. Samordning sker genom rådsfederationer lokalt, regionalt, nationellt och internationellt. Begreppet frihetlig socialist har fått ett stort uppsving i Sverige under senare år.
= Marxism =
Termen "socialism" används också inom marxistisk terminologi som namnet på det samhällsstadium som efterträder kapitalismen - där den borgerliga klassen är den härskande - och föregår kommunismen, det klasslösa samhället. Under socialismen tar arbetarklassen makten och bildar det övergående "proletariatets diktatur" varpå staten med tiden enligt teorin avvecklas naturligt.
I den marxistiska teorin finns "borgerlig revolution" och den typ av revolution som är tänkt att genomföras i kapitalistiska länder kallas för "socialistisk revolution". Man menar att den borgerliga revolutionen handlade om formella rättigheter såsom likhet inför lagen eller allmän rösträtt, nationellt oberoende medan den socialistiska revolutionen handlar om saker som arbetarnas rätt att leda och fördela arbetet, avskaffandet av privat egendom och andra saker som överför samhällsmakten i arbetarklassens händer.
= Maoism =
I de länder där borgerliga revolutioner ej genomförts, framför allt tredje världen, ansåg många socialister[källa behövs] att det som står först på dagordningen är en borgerlig revolution, och att den socialistiska revolutionen inte kan bli aktuell förrän den borgerliga revolutionen förverkligats. De socialister som förespråkar att den socialistiska revolutionen kan genomföras direkt kallas maoister, eller guevaraister. Maoismen hade ett stort inflytande i Kina 1966-1976, och har därefter spridit sig till andra länder som exempelvis Indien där Naxaliterna blir allt starkare.
= Trotskism =
Trotskisterna anser att det idag är omöjligt att skapa fullbordade demokratiska revolutioner eftersom detta kräver att landet uppnår ett nationellt oberoende, vilket trotskisterna menar är omöjligt med den sammanflätade världsmarknad och starka imperialistiska världsordning som finns. För att helt befria sig ifrån imperialistiskt förtryck (av andra mer industrialiserade länder) måste därför en så kallad demokratisk revolution i koloniala eller före detta koloniala länder enligt trotskismen växa över i en socialistisk revolution. Därför vill de försöka genomföra socialistiska revolutioner även i länder som ännu inte haft några demokratiska revolutioner. Detta genomförande av två steg i ett, kallar man för den permanenta revolutionen. Detta skall ej förväxlas med den maoistiska teorin (se ovan), då trotskismen erkänner att den demokratiska revolutionen föregår eller inleder revolutionen, men ej får stanna på detta förstadie. Man menar a